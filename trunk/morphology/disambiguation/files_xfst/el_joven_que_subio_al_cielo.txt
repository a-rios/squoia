Hanaq pachaman wichaq wayna
Huq ch'ulla churillayuq runas kasqa, warmi, qhari. Hinas chay, huq kharupi sumaq papata tarpusqa, chaypitaqsi sumaqta papaqa wiñasqa. Paykunallapas chhayna papa kasqa.
Sapa tutas ichaqa suwa papata t'irasqa, suwaspa, suwaspa. Chay tayta maman churinta waqyasqa. Nisqa:
-    Qan wayna kashaqtiykichu suwa papanchista tukunqa - nispa. -Phaway qhawamuy papa patanchispi. Chaypi puñumuy, hark'amuy suwata - nispa.
Hinas risqa wayna papa qhawaq, kimsa Maña. Ñawpaq tutas rikch'ashallaq, papata qhawaspa, mana puñuspa. Pacha paqariqllamanña ichaqa puñurqapusqa. Chayllapi papata suwarusqaku.
Hina kapusqa. Ripusqas wasinta wayna, mama taytanman, suwachikusqanta willamuq. Willaqtintaqsi tayta mamanqa nisqa:
-   Kunan panpachasqayki suwachimusqaykimanta. Ichaqa kutiy, hinaspataq allinta qhawamuy - nispa.
Rispasyá, illariq, mana puñuykuspa qhawashallaq papa chakrataqa, hinaspataq chawpi tutata puñurapusqa. Hinamanqa suwarapullasqakutaq. Rikch'arirquspa, mana puñuykuspa, illariq qhawashallaq, manataq ima suwapis kasqachu.
Tutamantanman, hinaspa risqa mama taytanman willaq. Paykunaman nisqa:
-     Khaynata, qhawashaqtiy suwarapuwallantaq, chawpi tutata
puñurapunaykama.
Niqtintaqsi, mama taytanqa, nisqa:
-    ¡Ahá! Imayna pipas suwanman qhawashaqtiyki. Warmimanchá purishanki, - nispa k'amisqa, p'anasqa.
Allinta p'anaykuspa, qhipa p'unchawtaqa kachallasqataq, "Wakmanta qhawamuy" nispa.
Waynaqa ripusqas qhawaq. Cnayasqanmanta pacha qhawashallansi mana kuyuriq. Killa ch'aktaqsi tutaqa kasqa chay pacha. Ña pacha illarimushanankamas qhawashallasqanpi aschallata puñurirushasqa. Chay ch'illmiychallapis askha, sumaq sipaskuna, mistisakuna, ñust'akuna, hanaq pachamanta urayamushasqa chakrantinta. T'ika hina uyayuqsi kasqaku, quri hina k'anchashaq chukchayuqtaqsi, qulqimanta p'achayuq warmikunas. Kasqankamas llipinkupas, usqhaylla, papata suwarukushasqaku. Quyllurkunas, hanaq pachamanta urayamushasqaku, hina rikch'ayta hap'ikuspanku.
Hinas rikch'arirqamusqa waynaqa. Qhawarirquspataqsi nisqa:
-    Imaynas chhaqayna ima sumaq warmi sipaskunataqa hap'irquyman. ¡Ha! ¡a! Hina munaykuna kashaspa suwaraq tukun. ¡Ikiraq! -Sunquntaqsi munakuymanta yaqa phatarusqa: - Manachus iskayllatapis qhiparachikuyman - nispa.
Phawasqas, p'itaylla, hap'irqunanpaq, hinataqsi huqllata ñak'ay hap'irqusqapuni. Wakinkunaqa phawarikapusqakus hanaqman, pinchikilla wañurapuq hina, ¡lliph!, ¡lliph!, ¡lliph!, nispa.
Chay hap'irqusqantataqsi nisqa:
-    Qankunamá kasqankichis papay suwakuqqa - nispas pusaykusqa ch'ukllanman. Chayllatas papanmanta nisqapis sipasta.
Ch'ukllapi, chaymantaqa, nisqa:
-     Qhipakuy ñuqawan. Yanay kapuwanki - nispa. Niqtinsi sipasqa mana munasqachu:
-    Kacharipuway, kacharipullaway. Ñañaykuna mama taytayman willarqunqa - nispa -. Ñuqan tukuy papaykimanta kutichipusayki. Amalla kaypi qhiparqachiwaychu - nisqataqsi.
Anchay waynas mana kacharisqachu imaraykupas, ni imata niqtinpis, chayllapi hap'ispa. Manataq waynaqa mama taytanpatapis kutipusqachu. Mama taytansin wasinpi nishaqri:
-   Imaraykuchá chay maqt'aqa mana kutimunchu. Papatachá suwarachimun - nispa.
Mamansi mikhuyta aparikuspa risqa wawanpata, qhawaq. Ch'ukllallamantas waynawan, chay ñust'awan qhawamushasqaku. Mamanta rikurquqtintaq, sipas waynata nisqa:
-   Amapuni mama tataykiwan rikuchiwankichu - nispa. Waynaqa, mamanman tariparquspa, nisqa:
-    Ama mamáy haykumuwaychu. Qhipallapi, qhipallapi suyaykuy -nispa
Chay ch'uklla qhipallapi mikhunata chaskiykuspa ch'ukllaman apaykusqa ñust'aman, mamantaqsi mikhuna mankata chaskirquspa hina kutiripusqa wasinta. Wasinman chayaspataq, qusanman warmiqa willasqa:
-    Khaynan wawanchisqa, hanaq pachamama uraykamuq papa suwata hap'isqa, hinaspan chayta ch'ukllapi uywashan. Chaywansi yanaschakunqa. Manan wasiman chinpaykunata munanchu -.
Chaykamas waynaqa, sipasta q'utullawan nisqa:
-   Kunanqa hakuyá wasiyta ripusun. Ñust'aqa, nisqa:
-    Manapunin tayta mamaykiwanqa rikuchikuymanchu, tupaymanchu - nispa.
-     Wakmi wasiy - nispa, wayna,   Malla pusasqa. Hinaspataq tayta mamallanmantaq chayaykachisqa q'utullawan. Mana munashaqta haykuchisqa chay lliphipipishaq, mana niypaqkama wawata.
Uywakapusqakus, ancha allinta rikuspa, hap'ispa. Manas maytapis ichaqa purichiqkuchu, nitaq pipas rikuqchu.
Unayñas hina tiyashaq waynaq mama taytanwan sipasqa. Hinamansi wiksayuq kapusqa, chaymantataqsi wachakapusqa. Wawapis wañupusqa, manas kawsasqachu ichaqa. Lliphllishaq p'achankunatapis sipasmanta hurqurquspas waqaychasqaku wisq'asqapi. Huq yanqa p'achallatas churaykunku. Hinallatas uywapunku.
Aknas wayna puririsqa llank'apakuq. Chaykamataqsi sipasqa lluqsirquspa, chay chay kinraykuna riq tunpa hinallas pasakapusqa. Hanaq pachata siqarikapusqa.
Waynas kutimun wasinta. Watukunsi warminta. Manas kapunchu. Waynaqa waqaytas kachaykun mana warmin kapuqtinqa. Waqaspas puririsqa urqukunata, waq'a hina waqaykuspa. Musphaspataq, hinantinta puriq.
Huq urqu pataman wichasqanpis huq Mallkuwan tupasqa, hinaspas Mallkuqa nisqa:
-    Wayna, imamanta waqanki hinata. Willakusqa waynaqa:
-  Hinan sumaq warmiy kapuwarqan, kunantaq maytachá pasakun.
Hanaq pachatachá kanman - nispa. Hinata niqtintaq, Mallku nisqa:
-    Ama waqaychu. Arí, hanaq pachatayá pasakun. Munaqtiykiqa q'ipiruykimanmi. Ichaqa iskay llamata qupuwankiman chay pachaqa, q'ipiruykimanyá - nispa.
-    Allinchá kanman, q'ipirukuwankiman chayqa. Qupuykimanchá iskay llamata - nispas nin wayna.
-    A, huqta nispaqa quwanki kaypi mikhurunaypaq, huqtataq ñanpaq
-  ninsi Mallku.
Hinas wayna nin:
-    Chay. Qusqaykiyá, aparqamusqaykiyá iskay llamata. Kayllapi suyariwanki - nispas pasasqa pacha wasinta llamaman.
Wasinman chayaspaqa, mama taytanman nisqa:
-    Mamey, taytáy, warmiy maskhaqmi risaq. Tarimunin may risqanman pi pusaqniyta.  Chaypaqmi chay iskay llamata apasaq, qupunaypaq, kutichipunaypaq - nispas.
Q'ipisqayá iskay llamata Mallkuman. Mallkus huq kaq llamata tullupis tullutaraq mikhurqapusqa, chhurunanwan lliwta q'alarquspa. Huqnintataqsi ñaq'arqachisqa ñanninpaq, hinaspataq runaman q'ipiykachisqa aychata.
Hinaqa nisqa:
-   Chay qaqa pataman wicharquy - nispa. Chay qaqa patamantataq runata q'ipiyukusqa.
-    Qaqata ñawiykita ch'illminki. Amapuni imaraykupas qhawarinkichu. Sapa "¡Aycha!", niqtiy, aychata simillayman churaykamunki - nispas nin.
Hinatas q'ipirikusqa. Manas runaqa ñawinta kicharinchu. Ch'illmishallansi. "¡Aycha!", niqtinsi, aychallata siminman churaykun wayna.
Chay phawasqankupis, aycha tukurakapusqa. Manaraq puririqtinkus ichaqa, waynata nisqa: "¡Aycha! niqtiy, mana aychata simiyman kachaykamunki chayqa, maypipas kachaykusqaykin". Hinas waynaqa, ch'upanmanta aychanta kuchurqukusqa. Chaytas sapa "¡Aycha!", niqtin, Kunturpa siminman, chika chikallanta, churaykuq. Chay aychawansi hanaq pachata chayachisqa. Kimsa watapis chayasqakupis chaykama.
Asta samaykuspas, yapamanta q'ipirparisqa waq qucha pataman. Nisqataq waynata:
-   Kunanqa wayna armarukuy kay quchapi - nispa.
Waynas armarukusqa, hinallataqsi Mallkupas. Lliw qhilli, sunkha tutallañas chayasqakupas, machuman iskayninku tukusqaña. Armarukuqtinku hinas, sumaqtaraq waynayarusqaku.
-    Huq ancha hatun wasin chhaqay qucha chinpapi. Chaypin kanqa misa - ninsi Mallku. - Anchay sumaq quri k'anchaq wasi punkupin sayanki, hinaspanmi anchay misaman sayamunqa chay sipaskuna. Anchan ichaqa chayamunqaku, warmiyki kasqan rikch'ayniyuq llipinkupas. Chay chayamuqtinku, ama mayqintapis rimaykunkichu. Chay ñawpamuqkuna, qhapaq quyakunan, qullanan ñust'akunan, llunp'aq akllakunan kashan chaypis. Qhipallatañan chayamunqa warmiyki kaqqa, hinaspa tanqarparisunki. Chay pachan hap'irqunki, amataq imanasqapis kacharinkichu - nispa.
Nisqanta hinas runaqa risqa chayta sayaq. Hinaspas sayasqa chay punkupi runa. Chaymankama, kasqan uyayuq sipaskuna, warmikuna, mistisakuna chayamunku yupa yupa. Kasqankama p'achasqas kashankupas. Haykunkus. Huqñas, huqñas haykushanku. Sipaskunaqa qhawaykullankus runata. Manas riqsiyta atinchu mayqinsi warmin kaqta. Hina haykushaqtinkus, qunqayllamanta, yaqa llipinku haykushaqtinku, huq sipas rikranwan takarparin waynata, pasaykuntaqsi chay sumaq quri k'anchaq wasi ukhuman.
Chay wasiqa Intiq kanchansi, Killaq kanchansi. Quyllurkunaq, ch'askakunaq mama taytansi intipis, killapis. Chaymansi hamunku, huñunakamunku lliw quyllurkuna, hanaq pacha ch'askakuna, Intita yupaychakuq. Takinku imas, sumaqllataña, intinkuman, killankuman, sapa p'unchawpas, chay quyllur mistisakuna, chay ch'aska ñust'akuna.
Misa tukuytas sipaskunaqa lluqsimullankutaq. Runataqsi suyapallasqataq punkupi. Mana kuyurisqachu. Chaymanta ñawpaqkunas qhawaykullankutaq runata, hinaspas mana mayqinsi warmin chay kaqta riqsishanchu. Yaqañas lliw lluqsipushanku, hinamansi qunqaylla huq tanqarparimun runata. Chay waynas, chaypi ichaqa, imaynallamantapis hap'irqun warminta, manaña kacharirquspa.
Sipassi pusan wasinta chay waynata, nispa:
-    Imamanmi hamunki kayta. Hanpushaymanchá riki.
Wasinpitaqsi qharita yarqay chirillataña hap'ishan. Hinata qharinta rikuspas, sipas niykun:
-    Kay kiwnachata wayk'urukuy - nispa. Quykuntaqsi chikan wislla kiwnachata.  Wayna ichaqa rikushansi maymanta kiwna hurqumusqanta, lliwtapis. Waynaqa, makinpi qhawaykuspas kiwnacha quykusqanta, sunqunpitaqsi nishaq: "¡Kaychata quykuwan! Kayri watantin yarqaynillaytapas thasnunmanchu", nispa.
Sipassi nin:
- Rirqusaq tayta mamaypata. Ama rikuchikunkichu paykunawan. Chaykama wayk'urukushay qusqayta - nispa.
Waynas, pasanankama, hatarirquspa yaparukun kiwnataqa. Askhachatas kiwnataqa yaparukun, hinaspas wayk'urukun hatun mankapi. Hinas wayk'urukuqtinqa, kiwnaqa thuturparimun, wasaparparimun. Hinas qarakun p'ukukunaman ñawpaqta. Manas chaywanpis pisiyanchu: thutumushallansi. Mankakunamansi ilarqarin. Manapunis pisiyanchu. Thutumushallansi. Paytaqsi mikhuykushan imán atisqanta. Saksarusqas pisillawan, hinas mana imanaytapis atisqachu chay thutusqanta. Hinaspa panpata t'uqurqusqa. Chaymansi p'anpasqa p'isqitaqa. Chaypis thutumushallansi, hunyamushallansi.
Chay hina kashaqtinsi ñust'a kutiyurusqa, hinaspa nisqa:
-   Imatataq qanri ruwashanki.
-   Kay mikhunacha wayk'urukusqaymi thuturparin. Manan imaynatapis atinichu, chaymi p'anpashani - nispas nin.
-    Manan hina mikhunachu ñuqaykuq p'isqiykuqa. Chikachallatapunin wayk'ukuyku ñuqaykuqa. Imapaq yapakuranki. Chunka kuti wayk'ukunata wayk'ukusqanki - nispas nin.
Chayqa, p'anpaysipunsi sipasqa chay usuchisqan kiwnata. Mana taytamamanpa rikunanraykus chayta p'anpaysipusqa.
Chaymanta nisqa:
-    Ama tayta mamay rikusunkichu. Pakasqallata hap'isayki - nispa.
Pakasqallas waynaqa kashan; hinallamantaqsi mikhunata apaykun. Watas chaypi tiyasqa runa warminwan, Watamantataqsi mana yuyarapusqachu warmin mikhunata waynapaq apayta. Manas qupusqachu, manataqsi kutiyapusqachu wasinman: "¡Ripuyá!", nispalla, huq p'unchaw lluqsirakapusqanmanta.
Runas kutisqa qucha pataman waqakuspa.
-    Imatañan kunanqa tariymanpas q'ipiqniyta - nispas waqashasqa runa. Chaypi hina kashaqtinsi wakmanta Mallkuqa rikhurirqamusqa. Lliw machus Mallkuqa kapushasqa. Kaqllataqsi runapas machullaña.
Runaqa Mallkuta rikurquspa phawasqa, tariparqusqa. Tariparquqtinqa ninakusqaku:
-   Imatan ruwashanki - nispa. Waynas nisqa, willakusqa:
-    Khaynatan yanay wikch'urapuwan, qunqarapuwan. Chaysi Mallkuqa nisqa:
-   Imaraykutaq  chhaynata  ruwasunki ¡Kakallaw!  -  nispas khuyapayaykusqa.
Runaqa mink'akusqa kasqanta:
-   Mallku, q'ipiyapuway panpaman, wasiyman. Mallkuqa, nisqas:
-   Chay. Q'ipisqaykiyá. Ichaqa armarukusunraq kay quchapi.
Armarukunkusyá iskayninku. Waynallamansi armarukuqtinku tukurapusqaku iskayninku.
Quchamanta lluqsiramuspataq, Mallkuqa nisqa:
-    Qupuwankichá wasiykipi iskay llamata yapamanta q'ipiykusqaymanta nispas.
-    Kutichipullasqaykin. Q'ipirullaway. Wasiypiqa qupullasaykin - ninsi wayna.
-    Mallkuqa q'ipirikamusqasyá. Kimsa wata hunt'apis chayachinpusqa, hinaspa iskay llamata qupusqa wayna.
Mama taytanman haykuqtinsi waynaqa paykunata tarin ña machu payataña, waqasqata, llakisqata. Mallkutaqsi runaq mama taytanman nin:
-    Kayqá chayachinpuykichis wawaykichista allinllata. Kunanqa uywakapuychisyá sumaqllata - nispas.
Runataqsi tayta mamanta nin:
-   Mamáy, taytáy, kunanqa manañan  piwanpas yanaschakuymanchu. Manañan chay warmita hina yanaypaq tariymanñachu. Hinalla aswan kawsakusaq wañunaykama.
Tayta mamantaqsi nisqa:
-   Hinallatañayá uywakapusqaykiku, mana munaqtiykiqa - nispa.
Hinasyá kawsakuq, sunqunpi ñakakuspa: "Kaychá chay warmi munaq sunquy. Imaymanata muchuspa purimuni. Hinayá waqasaq..."
-  nispa.