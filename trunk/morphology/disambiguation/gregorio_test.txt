 Hasta huk p'unchay chay kasqan municipalkunallataq mankaykuta platoykuna requisayta qallarin. Papelniyoqkuna concejoman multata pagaspanku horqokanpunku cosasninkuta, noqaqqa chay pacha manataq ima papelniy karanchu chayqa, mana mankaykunata platoykunata horqoyta atimunichu hasta kunankama. Kunankamapas llakikuniraqmi soqtantin fierro platoykunamanta, chaykunaqa cuestanmi riki. Chay pasasqamanta noqaqa reqraqmi kani mikhuna vendeq chay municipal alqokuna pakallanpi vendeq. Pero huk p'unchay seguro almakunaq castigonmanta hap'irachikuni. Chay p'unchayqa karan chayayusqallayman caseroykunaq hamunanta suyashaqtiy, qonqaylla huk municipal esquinamanta rikhuriramun hinaspa mana tiempo mankantin escapanapaq karanñachu. Chay municipaltaq niwan:
-Carajo! Upachu kanki? So gran puta india!
P'un, p'un, mankata hayt'arparin, sarurparintaq platoykunata, puro sañu p'ukukunan karanpas; platokunata p'akisqata, mikhunata panpapi rikuspan, auxilita qaparispa mañakuni municipalpaq cheqnikuy colerapi. Huk chayninta pasaq mistisakunataq ninku:
-Abusivo! - nispa.
Dios perdonawachun, chay rato cheqnikuypi yawar t'inpushaqraq municipalta wañurachiytaraq munarani. Imatan chay cristianota mankakuna ruwaran hayt'ananpaq? Nada! Imanaqtinmi mana noqatachu hayt'awaran? Chay colera pasaqtinmi manaña mercadotaqa kutiraniñachu. Chakratañataq req kani qowikunapaq q'achu pallaq. Chaytataqmi vendeq kani tardenta, rasphiyaykuy qallariyllata Limaqpanpa esquinapi. Chay horatan askha warmikuna lloqsimoqku qowikunapaq q'achu vendeq, chaypaqtaq mana ima atajo karanchu.
Puente Rosariopi Gregoriowan ripusqay p'unchaymanta pachan tranquilo tiyaq kayku. Huk wasichan karan Gregorio warmin kawsashaqtin ruwasqanraq, huk kanchunpitaqmi karan chaypin sapallayku tiyarayku, pero ladonpin karan kanchun huk soldadoq tiyasqan. Chay soldadoq warminmi arrecha pendencierallaña karan, primer p'unchay rikuwasqanmantan soldadontapas qechuyman karan hinaraq enemigaymanta hap'ikuwaran. Chhaynan qallariran mana tukukoq p'unchaykuna, maqanakuy k'aminakuy. Kay warmiwanmi imachallamantapas maqanakunallapaq kaq. Ima cosasllamantapas uyarichimuwanqapuni, noqataqmi aswan rakhun k'amiywan kuticheq kani, hinaspan rachunayukuspa, chukchaykumanta chutanayukuspa maqanakuspa tukoq kayku. Pero eso si, arrecha pendencierapaqqa noqapas aswan pendencieran kani. Pobre mistisacha thuta hinan karan, bultolla, mana ima kallpayoq. Chaymi coleraq hap'isqan, may kuti chukchamanta hap'iruspa panpapi aysakachayoq kani:
-Chaywanqa escarmentanqachá, -noqa ukhupi nispa.
Pero nada; aswan lisa, unqosqa alqo hina. Chaymi askha kuti guardiakunaq puestonta queja pasaq chayarayku. Chay wasimantan noqaqa manan ripuyta munaranichu, pero huk p'unchaymi Gregorio mancharikuran coleraymanta huk unqoy qoruwaqtin. Qalluymi punkiruran simiy hunt'anankama hinaspan mana ni rimaytapas atiranichu ni thoqayniy millp'uyuytapas. Entonces Gregorio apawaran hina unqosqataraq hoq Qoripata wasiman, chaypiña qhaliyarani chay unqoymanta envenenamiento por colerinas kasqa. Chay wasipas hoq kanchunllataqmi karan, kunan militarkunaq wasin kashan chay. Huk ch'ukllan Gregorioq allichasqan kasqa, chay wasinmantan sapa domingon dueñonpa kamachinkunapi llankamunan kaq, chay señorataqmi rakhun kunka qhari hina karan. Kay señoran mana Gregorioq huk domingon rirusqanmanta ch'ukllanta desocupachipuwaranku, hinaspan ripurayku Dolorespataman huk barraca Gregorioq conseguimusqanman.
Dolorespatapi tiyashaqtiykun Gregoriowanqa casarakuyku. Payqa ña iskay warmiwanña tiyasqa, pero iskayninku wañupusqaku, chaymi colerinawan unqoshaqtiy mancharisqa kan, hinaspan compadren Leocadio niran:
-Compadre, sichus warmiyki bendecisqa ladoykipi tiyanqa chayqa, manan wañunqachu, casarakuy.
Entonces manataq noqapas ñawpaq qhariywan casadachu karani chayqa, ni paypas casadochu karan ni mayqen kaq tiyasqan warmikunawan chayqa niyku:
-Icha allinchu kasunman, casarakuspanchis? Bueno, bendicionta chaskimusunchis.
Khaynatan casarakunaykupaqqa yuyayurayku. Casamientoypeqa imapas allinmi karan. Astawanqa yuyan Gregorioq chaymanta pacha niwasqantan:
-T'uru ñusqhon warmi.
Padrinoykuta casamientoykupaq conseguishaqtiykun, fechata fijarayku casamiento p'unchaypaq, hinaspas anchhupuran kinsa tawa killa, mana umayman rezokuna haykuyta ateqtin, sapa p'unchaymi yachacheqpas kawanku.
Casarakusqay qhepamanqa, mercado Wanchaqtan mikhuna negocio ruwaq kutini, chaypin kunan actual llank'ashani, chaypipas kallantaqmi fijo clienteykuna, paykuna kanku primus mecanicokuna mercado pichaq empleadokuna. Kay mercadotaqa riyta qallarirani barraca Dolorespatamanta wikch'unpuwashaqtinkun. Chay pacha chaymanta cosasniykuta wikch'uspa qarqonpuwashaqtinkun, seguro waqaqta rikuspa compasionpin huk wiraqocha gringo niwaran:
-Anda vivir galpon, -nispa.
Kay galpontaqmi papa ukhupi karan. Chaypin huk p'unchaykuna acomodakurayku. Chaymantaña kay tiyasqayku wasita allicharayku chay pachaqa lliw urmayusqan karan. Qoripatataqmi chay pachaqa chakrallan karan.
Mercado Wanchaqpas huch'uychallan karan, chaymantañan hatunyachinku. Panpaman hatunyachishaqtinkun negocioy ruway riyta qallarirani. Chaymi antigua kani hinaspapas lliw reqsiwanku, chaypipas huk tiempo kashasqaymanñan licenciata mañakullankutaq pasaq negocio ruwaqta. Licenciata mañakamoqtinkutaqmi casaramintoy papelta horqomuni, pero chay pacha kay papelta horqoyta munaqtiymi mana convento padrekuna sutiykuta libropi tarirankuchu. Hinaspan sapa p'unchay tapoq req kani, paykunataqmi neq kanku: no hay, mana rikhurinchu. Chhayna padrekunaq paciencia tukunaykaman p'unchay p'unchay tapoq req kani, iskay killa hina, hinaspan ultimomanña padrekunapasi sapa p'unchay rikuwaspa sayk'usqa kankuman reqchakoq, casamiento papelniyta qomuwanku. Chaywanmi licenciata vendenaypaq horqorani, hinaspan carnet de sanidadta qomuwanku. Mercadopi vendesqaymantataqmi sisata paganay sapa p'unchay concejoman iskay sol pisqa realta.
Ñawpaqqa sapa p'unchaymi req kani mercadota mikhuna negociontin, pero tawa watañan martes vierneslla rini. Kunanqa manañan negocio resultanñachu,  lliw recadokunan cielokunapiraq  mana
ganancia kanñachu. Mana negocio mikhunantin mercadota rini chayqa botella rantiymanmi dedicakuni reqsisqaykunaq tiendanmanta, kay Qoripatapi Santiagopi maynin kuti Gregoriopuwan, maynin kutitaq noqa sapallay botaderota rini botellakuna fierrokuna maskhaq. Trabajoson rillankutaqmi hoqkuna hinaspan maskhakun qechuqechu, hinaspan maqanakuy ima kan carro basurero cargantin chayamusqan rato, aunque suertemantan aswan cosaskuna tariy. Rantisqay botellakunatan Gregoriowan pallamusqaykutan, acewan escobillawan maylliruspa sábado baratillopi vendenpuni. Huk botella maynin kuteqa tawa solpi iman vendekun. Qolqey capitalniy kaqtinqa p'acha negociotan ruwayman, doctorkunamanta usasqa p'achata rantimuspa, sábado baratillopi vendeyman. Rikunin salidan chaypaq kan, hinaspa ganakun, aunque manañan chayta ruwayta atiymanñachu hinaspapas manan educacionniy kanchu, kallpaytaqmi wañupushan wasi k'uchuman montowaspa, pisitañan muyukachashanipas.
Kay ultimo tiempokunataqmi tutantin allinta puñushaspan mana kallpantin hataripuni, chaka ch'upayta totalmente sayk'usqa, tutantinpasi leguan leguanta puriyman karan hinaraq. Seguro espiritu almay ña puriyta qallarinña, porque pusaq wata wañunanchispaq faltashaqtinsi almanchis puririyta qallarin, kawsay vidapi maypin mana puriranchis chaykunamanta chakinchispa yupinta pallaspa. Chhaynas pobre almanchis haqay niraq kutita sayan maypichá imay niraq descuidadollapipas sirana agujata panpaman urmachiranchis chaypis penan. Chaymi agujata siraspapas otaq zurcespapas sumaqllata manejana. Khaynachá riki almay ña puririyta qallarinña, chaymi ch'upaykuna sayk'usqalla illarin.