Hanaq pachaman wichaq wayna #EOS
Huq ch'ulla churillayuq runas kasqa, warmi, qhari. #EOS
Hinas chay, huq kharupi sumaq papata tarpusqa, chaypitaqsi sumaqta papaqa wiñasqa. #EOS
Paykunallapas chhayna papa kasqa. #EOS
Sapa tutas ichaqa suwa papata t'irasqa, suwaspa, suwaspa. #EOS
Chay tayta maman churinta waqyasqa. #EOS
Nisqa: #EOS
- Qan wayna kashaqtiykichu suwa papanchista tukunqa - nispa. #EOS
-Phaway qhawamuy papa patanchispi. #EOS
Chaypi puñumuy, hark'amuy suwata - nispa. #EOS
Hinas risqa wayna papa qhawaq, kimsa Maña. #EOS
Ñawpaq tutas rikch'ashallaq, papata qhawaspa, mana puñuspa. #EOS
Pacha paqariqllamanña ichaqa puñurqapusqa. #EOS
Chayllapi papata suwarusqaku. #EOS
Hina kapusqa. #EOS
Ripusqas wasinta wayna, mama taytanman, suwachikusqanta willamuq. #EOS
Willaqtintaqsi tayta mamanqa nisqa: #EOS
- Kunan panpachasqayki suwachimusqaykimanta. #EOS
Ichaqa kutiy, hinaspataq allinta qhawamuy - nispa. #EOS
Rispasyá, illariq, mana puñuykuspa qhawashallaq papa chakrataqa, hinaspataq chawpi tutata puñurapusqa. #EOS
Hinamanqa suwarapullasqakutaq. #EOS
Rikch'arirquspa, mana puñuykuspa, illariq qhawashallaq, manataq ima suwapis kasqachu. #EOS
Tutamantanman, hinaspa risqa mama taytanman willaq. #EOS
Paykunaman nisqa: #EOS
- Khaynata, qhawashaqtiy suwarapuwallantaq, chawpi tutata puñurapunaykama. #EOS
Niqtintaqsi, mama taytanqa, nisqa: #EOS
- ¡Ahá! #EOS
Imayna pipas suwanman qhawashaqtiyki. #EOS
Warmimanchá purishanki, - nispa k'amisqa, p'anasqa. #EOS
Allinta p'anaykuspa, qhipa p'unchawtaqa kachallasqataq, "Wakmanta qhawamuy" nispa. #EOS
Waynaqa ripusqas qhawaq. #EOS
Chayasqanmanta pacha qhawashallansi mana kuyuriq. #EOS
Killa ch'aktaqsi tutaqa kasqa chay pacha. #EOS
Ña pacha illarimushanankamas qhawashallasqanpi aschallata puñurirushasqa. #EOS
Chay ch'illmiychallapis askha, sumaq sipaskuna, mistisakuna, ñust'akuna, hanaq pachamanta urayamushasqa chakrantinta. #EOS
T'ika hina uyayuqsi kasqaku, quri hina k'anchashaq chukchayuqtaqsi, qullqimanta p'achayuq warmikunas. #EOS
Kasqankamas llipinkupas, usqhaylla, papata suwarukushasqaku. #EOS
Quyllurkunas, hanaq pachamanta urayamushasqaku, hina rikch'ayta hap'ikuspanku. #EOS
Hinas rikch'arirqamusqa waynaqa. #EOS
Qhawarirquspataqsi nisqa: #EOS
- Imaynas chhaqayna ima sumaq warmi sipaskunataqa hap'irquyman. #EOS
¡Ha! #EOS
¡a! #EOS
Hina munaykuna kashaspa suwaraq tukun. #EOS
¡Ikiraq! #EOS
-Sunquntaqsi munakuymanta yaqa phatarusqa:  #EOS
- Manachus iskayllatapis qhiparachikuyman - nispa. #EOS
Phawasqas, p'itaylla, hap'irqunanpaq, hinataqsi huqllata ñak'ay hap'irqusqapuni. #EOS
Wakinkunaqa phawarikapusqakus hanaqman, pinchikilla wañurapuq hina, ¡lliph!, ¡lliph!, ¡lliph!, nispa. #EOS
Chay hap'irqusqantataqsi nisqa: #EOS
- Qankunamá kasqankichis papay suwakuqqa - nispas pusaykusqa ch'ukllanman. #EOS
Chayllatas papanmanta nisqapis sipasta. #EOS
Ch'ukllapi, chaymantaqa, nisqa: #EOS
- Qhipakuy ñuqawan. #EOS
Yanay kapuwanki - nispa. #EOS
Niqtinsi sipasqa mana munasqachu: #EOS
- Kacharipuway, kacharipullaway. #EOS
Ñañaykuna mama taytayman willarqunqa - nispa -. #EOS
Ñuqan tukuy papaykimanta kutichipusayki. #EOS
Amalla kaypi qhiparqachiwaychu - nisqataqsi. #EOS
Anchay waynas mana kacharisqachu imaraykupas, ni imata niqtinpis, chayllapi hap'ispa. #EOS
Manataq waynaqa mama taytanpatapis kutipusqachu. #EOS
Mama taytansin wasinpi nishaqri: #EOS
- Imaraykuchá chay maqt'aqa mana kutimunchu. #EOS
Papatachá suwarachimun - nispa. #EOS
Mamansi mikhuyta aparikuspa risqa wawanpata, qhawaq. #EOS
Ch'ukllallamantas waynawan, chay ñust'awan qhawamushasqaku. #EOS
Mamanta rikurquqtintaq, sipas waynata nisqa: #EOS
- Amapuni mama tataykiwan rikuchiwankichu - nispa. #EOS
Waynaqa, mamanman tariparquspa, nisqa: #EOS
- Ama mamáy haykumuwaychu. #EOS
Qhipallapi, qhipallapi suyaykuy -nispa. #EOS
Chay ch'uklla qhipallapi mikhunata chaskiykuspa ch'ukllaman apaykusqa ñust'aman, mamantaqsi mikhuna mankata chaskirquspa hina kutiripusqa wasinta. #EOS
Wasinman chayaspataq, qusanman warmiqa willasqa: #EOS
- Khaynan wawanchisqa, hanaq pachamama uraykamuq papa suwata hap'isqa, hinaspan chayta ch'ukllapi uywashan. #EOS
Chaywansi yanaschakunqa. #EOS
Manan wasiman chinpaykunata munanchu -. #EOS
Chaykamas waynaqa, sipasta q'utullawan nisqa: #EOS
- Kunanqa hakuyá wasiyta ripusun. #EOS
Ñust'aqa, nisqa: #EOS
- Manapunin tayta mamaykiwanqa rikuchikuymanchu, tupaymanchu - nispa. #EOS
- Wakmi wasiy - nispa, wayna, Malla pusasqa. #EOS
Hinaspataq tayta mamallanmantaq chayaykachisqa q'utullawan. #EOS
Mana munashaqta haykuchisqa chay lliphipipishaq, mana niypaqkama wawata. #EOS
Uywakapusqakus, ancha allinta rikuspa, hap'ispa. #EOS
Manas maytapis ichaqa purichiqkuchu, nitaq pipas rikuqchu. #EOS
Unayñas hina tiyashaq waynaq mama taytanwan sipasqa. #EOS
Hinamansi wiksayuq kapusqa, chaymantataqsi wachakapusqa. #EOS
Wawapis wañupusqa, manas kawsasqachu ichaqa. #EOS
Lliphllishaq p'achankunatapis sipasmanta hurqurquspas waqaychasqaku wisq'asqapi. #EOS
Huq yanqa p'achallatas churaykunku. #EOS
Hinallatas uywapunku. #EOS
Aknas wayna puririsqa llank'apakuq. #EOS
Chaykamataqsi sipasqa lluqsirquspa, chay chay kinraykuna riq tunpa hinallas pasakapusqa. #EOS
Hanaq pachata siqarikapusqa. #EOS
Waynas kutimun wasinta. #EOS
Watukunsi warminta. #EOS
Manas kapunchu. #EOS
Waynaqa waqaytas kachaykun mana warmin kapuqtinqa. #EOS
Waqaspas puririsqa urqukunata, waq'a hina waqaykuspa. #EOS
Musphaspataq, hinantinta puriq. #EOS
Huq urqu pataman wichasqanpis huq Mallkuwan tupasqa, hinaspas Mallkuqa nisqa: #EOS
- Wayna, imamanta waqanki hinata. #EOS
Willakusqa waynaqa: #EOS
- Hinan sumaq warmiy kapuwarqan, kunantaq maytachá pasakun. #EOS
Hanaq pachatachá kanman - nispa. #EOS
Hinata niqtintaq, Mallku nisqa: #EOS
- Ama waqaychu. #EOS
Arí, hanaq pachatayá pasakun. #EOS
Munaqtiykiqa q'ipiruykimanmi. #EOS
Ichaqa iskay llamata qupuwankiman chay pachaqa, q'ipiruykimanyá - nispa. #EOS
- Allinchá kanman, q'ipirukuwankiman chayqa. #EOS
Qupuykimanchá iskay llamata - nispas nin wayna. #EOS
- A, huqta nispaqa quwanki kaypi mikhurunaypaq, huqtataq ñanpaq - ninsi Mallku. #EOS
Hinas wayna nin: #EOS
- Chay. #EOS
Qusqaykiyá, aparqamusqaykiyá iskay llamata. #EOS
Kayllapi suyariwanki - nispas pasasqa pacha wasinta llamaman. #EOS
Wasinman chayaspaqa, mama taytanman nisqa: #EOS
- Mamey, taytáy, warmiy maskhaqmi risaq. #EOS
Tarimunin may risqanman pi pusaqniyta. #EOS
Chaypaqmi chay iskay llamata apasaq, qupunaypaq, kutichipunaypaq - nispas. #EOS
Q'ipisqayá iskay llamata Mallkuman. #EOS
Mallkus huq kaq llamata tullupis tullutaraq mikhurqapusqa, chhurunanwan lliwta q'alarquspa. #EOS
Huqnintataqsi ñaq'arqachisqa ñanninpaq, hinaspataq runaman q'ipiykachisqa aychata. #EOS
Hinaqa nisqa: #EOS
- Chay qaqa pataman wicharquy - nispa. #EOS
Chay qaqa patamantataq runata q'ipiyukusqa. #EOS
- Qaqata ñawiykita ch'illminki. #EOS
Amapuni imaraykupas qhawarinkichu. #EOS
Sapa "¡Aycha!", niqtiy, aychata simillayman churaykamunki - nispas nin. #EOS
Hinatas q'ipirikusqa. #EOS
Manas runaqa ñawinta kicharinchu. #EOS
Ch'illmishallansi. #EOS
"¡Aycha!", niqtinsi, aychallata siminman churaykun wayna. #EOS
Chay phawasqankupis, aycha tukurakapusqa. #EOS
Manaraq puririqtinkus ichaqa, waynata nisqa: "¡Aycha! niqtiy, mana aychata simiyman kachaykamunki chayqa, maypipas kachaykusqaykin". #EOS
Hinas waynaqa, ch'upanmanta aychanta kuchurqukusqa. #EOS
Chaytas sapa "¡Aycha!", niqtin, Kunturpa siminman, chika chikallanta, churaykuq. #EOS
Chay aychawansi hanaq pachata chayachisqa. #EOS
Kimsa watapis chayasqakupis chaykama. #EOS
Asta samaykuspas, yapamanta q'ipirparisqa waq qucha pataman. #EOS
Nisqataq waynata: #EOS
- Kunanqa wayna armarukuy kay quchapi - nispa. #EOS
Waynas armarukusqa, hinallataqsi Mallkupas. #EOS
Lliw qhilli, sunkha tutallañas chayasqakupas, machuman iskayninku tukusqaña. #EOS
Armarukuqtinku hinas, sumaqtaraq waynayarusqaku. #EOS
- Huq ancha hatun wasin chhaqay qucha chinpapi. #EOS
Chaypin kanqa misa - ninsi Mallku. #EOS
- Anchay sumaq quri k'anchaq wasi punkupin sayanki, hinaspanmi anchay misaman sayamunqa chay sipaskuna. #EOS
Anchan ichaqa chayamunqaku, warmiyki kasqan rikch'ayniyuq llipinkupas. #EOS
Chay chayamuqtinku, ama mayqintapis rimaykunkichu. #EOS
Chay ñawpamuqkuna, qhapaq quyakunan, qullanan ñust'akunan, llunp'aq akllakunan kashan chaypis. #EOS
Qhipallatañan chayamunqa warmiyki kaqqa, hinaspa tanqarparisunki. #EOS
Chay pachan hap'irqunki, amataq imanasqapis kacharinkichu - nispa. #EOS
Nisqanta hinas runaqa risqa chayta sayaq. #EOS
Hinaspas sayasqa chay punkupi runa. #EOS
Chaymankama, kasqan uyayuq sipaskuna, warmikuna, mistisakuna chayamunku yupa yupa. #EOS
Kasqankama p'achasqas kashankupas. #EOS
Haykunkus. #EOS
Huqñas, huqñas haykushanku. #EOS
Sipaskunaqa qhawaykullankus runata. #EOS
Manas riqsiyta atinchu mayqinsi warmin kaqta. #EOS
Hina haykushaqtinkus, qunqayllamanta, yaqa llipinku haykushaqtinku, huq sipas rikranwan takarparin waynata, pasaykuntaqsi chay sumaq quri k'anchaq wasi ukhuman. #EOS
Chay wasiqa Intiq kanchansi, Killaq kanchansi. #EOS
Quyllurkunaq, ch'askakunaq mama taytansi intipis, killapis. #EOS
Chaymansi hamunku, huñunakamunku lliw quyllurkuna, hanaq pacha ch'askakuna, Intita yupaychakuq. #EOS
Takinku imas, sumaqllataña, intinkuman, killankuman, sapa p'unchawpas, chay quyllur mistisakuna, chay ch'aska ñust'akuna. #EOS
Misa tukuytas sipaskunaqa lluqsimullankutaq. #EOS
Runataqsi suyapallasqataq punkupi. #EOS
Mana kuyurisqachu. #EOS
Chaymanta ñawpaqkunas qhawaykullankutaq runata, hinaspas mana mayqinsi warmin chay kaqta riqsishanchu. #EOS
Yaqañas lliw lluqsipushanku, hinamansi qunqaylla huq tanqarparimun runata. #EOS
Chay waynas, chaypi ichaqa, imaynallamantapis hap'irqun warminta, manaña kacharirquspa. #EOS
Sipassi pusan wasinta chay waynata, nispa: #EOS
- Imamanmi hamunki kayta. #EOS
Hanpushaymanchá riki. #EOS
Wasinpitaqsi qharita yarqay chirillataña hap'ishan. #EOS
Hinata qharinta rikuspas, sipas niykun: #EOS
- Kay kiwnachata wayk'urukuy - nispa. #EOS
Quykuntaqsi chikan wislla kiwnachata. #EOS
Wayna ichaqa rikushansi maymanta kiwna hurqumusqanta, lliwtapis. #EOS
Waynaqa, makinpi qhawaykuspas kiwnacha quykusqanta, sunqunpitaqsi nishaq: "¡Kaychata quykuwan! #EOS
Kayri watantin yarqaynillaytapas thasnunmanchu", nispa. #EOS
Sipassi nin: #EOS
- Rirqusaq tayta mamaypata. #EOS
Ama rikuchikunkichu paykunawan. #EOS
Chaykama wayk'urukushay qusqayta - nispa. #EOS
Waynas, pasanankama, hatarirquspa yaparukun kiwnataqa. #EOS
Askhachatas kiwnataqa yaparukun, hinaspas wayk'urukun hatun mankapi. #EOS
Hinas wayk'urukuqtinqa, kiwnaqa thuturparimun, wasaparparimun. #EOS
Hinas qarakun p'ukukunaman ñawpaqta. #EOS
Manas chaywanpis pisiyanchu: thutumushallansi. #EOS
Mankakunamansi ilarqarin. #EOS
Manapunis pisiyanchu. #EOS
Thutumushallansi. #EOS
Paytaqsi mikhuykushan iman atisqanta. #EOS
Saksarusqas pisillawan, hinas mana imanaytapis atisqachu chay thutusqanta. #EOS
Hinaspa panpata t'uqurqusqa. #EOS
Chaymansi p'anpasqa p'isqitaqa. #EOS
Chaypis thutumushallansi, hunyamushallansi. #EOS
Chay hina kashaqtinsi ñust'a kutiyurusqa, hinaspa nisqa: #EOS
- Imatataq qanri ruwashanki. #EOS
- Kay mikhunacha wayk'urukusqaymi thuturparin. #EOS
Manan imaynatapis atinichu, chaymi p'anpashani - nispas nin. #EOS
- Manan hina mikhunachu ñuqaykuq p'isqiykuqa. #EOS
Chikachallatapunin wayk'ukuyku ñuqaykuqa. #EOS
Imapaq yapakuranki. #EOS
Chunka kuti wayk'ukunata wayk'ukusqanki - nispas nin. #EOS
Chayqa, p'anpaysipunsi sipasqa chay usuchisqan kiwnata. #EOS
Mana taytamamanpa rikunanraykus chayta p'anpaysipusqa. #EOS
Chaymanta nisqa: #EOS
- Ama tayta mamay rikusunkichu. #EOS
Pakasqallata hap'isayki - nispa. #EOS
Pakasqallas waynaqa kashan; hinallamantaqsi mikhunata apaykun. #EOS
Watas chaypi tiyasqa runa warminwan, Watamantataqsi mana yuyarapusqachu warmin mikhunata waynapaq apayta. #EOS
Manas qupusqachu, manataqsi kutiyapusqachu wasinman: "¡Ripuyyá!", nispalla, huq p'unchaw lluqsirakapusqanmanta. #EOS
Runas kutisqa qucha pataman waqakuspa. #EOS
- Imatañan kunanqa tariymanpas q'ipiqniyta - nispas waqashasqa runa. #EOS
Chaypi hina kashaqtinsi wakmanta Mallkuqa rikhurirqamusqa. #EOS
Lliw machus Mallkuqa kapushasqa. #EOS
Kaqllataqsi runapas machullaña. #EOS
Runaqa Mallkuta rikurquspa phawasqa, tariparqusqa. #EOS
Tariparquqtinqa ninakusqaku: #EOS
- Imatan ruwashanki - nispa. #EOS
Waynas nisqa, willakusqa: #EOS
- Khaynatan yanay wikch'urapuwan, qunqarapuwan. #EOS
Chaysi Mallkuqa nisqa: #EOS
- Imaraykutaq chhaynata ruwasunki ¡Kakallaw! - nispas khuyapayaykusqa. #EOS
Runaqa mink'akusqa kasqanta: #EOS
- Mallku, q'ipiyapuway panpaman, wasiyman. #EOS
Mallkuqa, nisqas: #EOS
- Chay. #EOS
Q'ipisqaykiyá. #EOS
Ichaqa armarukusunraq kay quchapi. #EOS
Armarukunkusyá iskayninku. #EOS
Waynallamansi armarukuqtinku tukurapusqaku iskayninku. #EOS
Quchamanta lluqsiramuspataq, Mallkuqa nisqa: #EOS
- Qupuwankichá wasiykipi iskay llamata yapamanta q'ipiykusqaymanta nispas. #EOS
- Kutichipullasqaykin. #EOS
Q'ipirullaway. #EOS
Wasiypiqa qupullasaykin - ninsi wayna. #EOS
- Mallkuqa q'ipirikamusqasyá. #EOS
Kimsa wata hunt'apis chayachinpusqa, hinaspa iskay llamata qupusqa wayna. #EOS
Mama taytanman haykuqtinsi waynaqa paykunata tarin ña machu payataña, waqasqata, llakisqata. #EOS
Mallkutaqsi runaq mama taytanman nin: #EOS
- Kayqá chayachinpuykichis wawaykichista allinllata. #EOS
Kunanqa uywakapuychisyá sumaqllata - nispas. #EOS
Runataqsi tayta mamanta nin: #EOS
- Mamáy, taytáy, kunanqa manañan piwanpas yanaschakuymanchu. #EOS
Manañan chay warmita hina yanaypaq tariymanñachu. #EOS
Hinalla aswan kawsakusaq wañunaykama. #EOS
Tayta mamantaqsi nisqa: #EOS
- Hinallatañayá uywakapusqaykiku, mana munaqtiykiqa - nispa. #EOS
Hinasyá kawsakuq, sunqunpi ñakakuspa: #EOS
"Kaychá chay warmi munaq sunquy. #EOS
Imaymanata muchuspa purimuni. #EOS
Hinayá waqasaq." - nispa. #EOS
