Hasta huk p'unchay chay kasqan municipalkunallataq mankaykuta platoykuna requisayta qallarin. #EOS
Papelniyoqkuna concejoman multata pagaspanku horqokanpunku cosasninkuta, noqaqqa chay pacha manataq ima papelniy karanchu chayqa, mana mankaykunata platoykunata horqoyta atimunichu hasta kunankama. #EOS
Kunankamapas llakikuniraqmi soqtantin fierro platoykunamanta, chaykunaqa cuestanmi riki. #EOS
Chay pasasqamanta noqaqa reqraqmi kani mikhuna vendeq chay municipal alqokuna pakallanpi vendeq. #EOS
Pero huk p'unchay seguro almakunaq castigonmanta hap'irachikuni. #EOS
Chay p'unchayqa karan chayayusqallayman caseroykunaq hamunanta suyashaqtiy, qonqaylla huk municipal esquinamanta rikhuriramun hinaspa mana tiempo mankantin escapanapaq karanñachu. #EOS
Chay municipaltaq niwan: -Carajo! #EOS
Upachu kanki? #EOS
So gran puta india! #EOS
P'un, p'un, mankata hayt'arparin, sarurparintaq platoykunata, puro sañu p'ukukunan karanpas; platokunata p'akisqata, mikhunata panpapi rikuspan, auxilita qaparispa mañakuni municipalpaq cheqnikuy colerapi. #EOS
Huk chayninta pasaq mistisakunataq ninku: -Abusivo! - nispa. #EOS
Dios perdonawachun, chay rato cheqnikuypi yawar t'inpushaqraq municipalta wañurachiytaraq munarani. #EOS
Imatan chay cristianota mankakuna ruwaran hayt'ananpaq? #EOS
Nada! #EOS
Imanaqtinmi mana noqatachu hayt'awaran? #EOS
Chay colera pasaqtinmi manaña mercadotaqa kutiraniñachu. #EOS
Chakratañataq req kani qowikunapaq q'achu pallaq. #EOS
Chaytataqmi vendeq kani tardenta, rasphiyaykuy qallariyllata Limaqpanpa esquinapi. #EOS
Chay horatan askha warmikuna lloqsimoqku qowikunapaq q'achu vendeq, chaypaqtaq mana ima atajo karanchu. #EOS
Puente Rosariopi Gregoriowan ripusqay p'unchaymanta pachan tranquilo tiyaq kayku. #EOS
Huk wasichan karan Gregorio warmin kawsashaqtin ruwasqanraq, huk kanchunpitaqmi karan chaypin sapallayku tiyarayku, pero ladonpin karan kanchun huk soldadoq tiyasqan. #EOS
Chay soldadoq warminmi arrecha pendencierallaña karan, primer p'unchay rikuwasqanmantan soldadontapas qechuyman karan hinaraq enemigaymanta hap'ikuwaran. #EOS
Chhaynan qallariran mana tukukoq p'unchaykuna, maqanakuy k'aminakuy. #EOS
Kay warmiwanmi imachallamantapas maqanakunallapaq kaq. #EOS
Ima cosasllamantapas uyarichimuwanqapuni, noqataqmi aswan rakhun k'amiywan kuticheq kani, hinaspan rachunayukuspa, chukchaykumanta chutanayukuspa maqanakuspa tukoq kayku. #EOS
Pero eso si, arrecha pendencierapaqqa noqapas aswan pendencieran kani. #EOS
Pobre mistisacha thuta hinan karan, bultolla, mana ima kallpayoq. #EOS
Chaymi coleraq hap'isqan, may kuti chukchamanta hap'iruspa panpapi aysakachayoq kani: -Chaywanqa escarmentanqachá, -noqa ukhupi nispa. #EOS
Pero nada; aswan lisa, unqosqa alqo hina. #EOS
Chaymi askha kuti guardiakunaq puestonta queja pasaq chayarayku. #EOS
Chay wasimantan noqaqa manan ripuyta munaranichu, pero huk p'unchaymi Gregorio mancharikuran coleraymanta huk unqoy qoruwaqtin. #EOS
Qalluymi punkiruran simiy hunt'anankama hinaspan mana ni rimaytapas atiranichu ni thoqayniy millp'uyuytapas. #EOS
Entonces Gregorio apawaran hina unqosqataraq hoq Qoripata wasiman, chaypiña qhaliyarani chay unqoymanta envenenamiento por colerinas kasqa. #EOS
Chay wasipas hoq kanchunllataqmi karan, kunan militarkunaq wasin kashan chay. #EOS
Huk ch'ukllan Gregorioq allichasqan kasqa, chay wasinmantan sapa domingon dueñonpa kamachinkunapi llankamunan kaq, chay señorataqmi rakhun kunka qhari hina karan. #EOS
Kay señoran mana Gregorioq huk domingon rirusqanmanta ch'ukllanta desocupachipuwaranku, hinaspan ripurayku Dolorespataman huk barraca Gregorioq conseguimusqanman. #EOS
Dolorespatapi tiyashaqtiykun Gregoriowanqa casarakuyku. #EOS
Payqa ña iskay warmiwanña tiyasqa, pero iskayninku wañupusqaku, chaymi colerinawan unqoshaqtiy mancharisqa kan, hinaspan compadren Leocadio niran: -Compadre, sichus warmiyki bendecisqa ladoykipi tiyanqa chayqa, manan wañunqachu, casarakuy. #EOS
Entonces manataq noqapas ñawpaq qhariywan casadachu karani chayqa, ni paypas casadochu karan ni mayqen kaq tiyasqan warmikunawan chayqa niyku: -Icha allinchu kasunman, casarakuspanchis? #EOS
Bueno, bendicionta chaskimusunchis. #EOS
Khaynatan casarakunaykupaqqa yuyayurayku. #EOS
Casamientoypeqa imapas allinmi karan. #EOS
Astawanqa yuyan Gregorioq chaymanta pacha niwasqantan: -T'uru ñusqhon warmi. #EOS
Padrinoykuta casamientoykupaq conseguishaqtiykun, fechata fijarayku casamiento p'unchaypaq, hinaspas anchhupuran kinsa tawa killa, mana umayman rezokuna haykuyta ateqtin, sapa p'unchaymi yachacheqpas kawanku. #EOS
Casarakusqay qhepamanqa, mercado Wanchaqtan mikhuna negocio ruwaq kutini, chaypin kunan actual llank'ashani, chaypipas kallantaqmi fijo clienteykuna, paykuna kanku primus mecanicokuna mercado pichaq empleadokuna. #EOS
Kay mercadotaqa riyta qallarirani barraca Dolorespatamanta wikch'unpuwashaqtinkun. #EOS
Chay pacha chaymanta cosasniykuta wikch'uspa qarqonpuwashaqtinkun, seguro waqaqta rikuspa compasionpin huk wiraqocha gringo niwaran: -Anda vivir galpon, -nispa. #EOS
Kay galpontaqmi papa ukhupi karan. #EOS
Chaypin huk p'unchaykuna acomodakurayku. #EOS
Chaymantaña kay tiyasqayku wasita allicharayku chay pachaqa lliw urmayusqan karan. #EOS
Qoripatataqmi chay pachaqa chakrallan karan. #EOS
Mercado Wanchaqpas huch'uychallan karan, chaymantañan hatunyachinku. #EOS
Panpaman hatunyachishaqtinkun negocioy ruway riyta qallarirani. #EOS
Chaymi antigua kani hinaspapas lliw reqsiwanku, chaypipas huk tiempo kashasqaymanñan licenciata mañakullankutaq pasaq negocio ruwaqta. #EOS
Licenciata mañakamoqtinkutaqmi casaramintoy papelta horqomuni, pero chay pacha kay papelta horqoyta munaqtiymi mana convento padrekuna sutiykuta libropi tarirankuchu. #EOS
Hinaspan sapa p'unchay tapoq req kani, paykunataqmi neq kanku: no hay, mana rikhurinchu. #EOS
Chhayna padrekunaq paciencia tukunaykaman p'unchay p'unchay tapoq req kani, iskay killa hina, hinaspan ultimomanña padrekunapasi sapa p'unchay rikuwaspa sayk'usqa kankuman reqchakoq, casamiento papelniyta qomuwanku. #EOS
Chaywanmi licenciata vendenaypaq horqorani, hinaspan carnet de sanidadta qomuwanku. #EOS
Mercadopi vendesqaymantataqmi sisata paganay sapa p'unchay concejoman iskay sol pisqa realta. #EOS
Ñawpaqqa sapa p'unchaymi req kani mercadota mikhuna negociontin, pero tawa watañan martes vierneslla rini. #EOS
Kunanqa manañan negocio resultanñachu, lliw recadokunan cielokunapiraq mana ganancia kanñachu. #EOS
Mana negocio mikhunantin mercadota rini chayqa botella rantiymanmi dedicakuni reqsisqaykunaq tiendanmanta, kay Qoripatapi Santiagopi maynin kuti Gregoriopuwan, maynin kutitaq noqa sapallay botaderota rini botellakuna fierrokuna maskhaq. #EOS
Trabajoson rillankutaqmi hoqkuna hinaspan maskhakun qechuqechu, hinaspan maqanakuy ima kan carro basurero cargantin chayamusqan rato, aunque suertemantan aswan cosaskuna tariy. #EOS
Rantisqay botellakunatan Gregoriowan pallamusqaykutan, acewan escobillawan maylliruspa sábado baratillopi vendenpuni. #EOS
Huk botella maynin kuteqa tawa solpi iman vendekun. #EOS
Qolqey capitalniy kaqtinqa p'acha negociotan ruwayman, doctorkunamanta usasqa p'achata rantimuspa, sábado baratillopi vendeyman. #EOS
Rikunin salidan chaypaq kan, hinaspa ganakun, aunque manañan chayta ruwayta atiymanñachu hinaspapas manan educacionniy kanchu, kallpaytaqmi wañupushan wasi k'uchuman montowaspa, pisitañan muyukachashanipas. #EOS
Kay ultimo tiempokunataqmi tutantin allinta puñushaspan mana kallpantin hataripuni, chaka ch'upayta totalmente sayk'usqa, tutantinpasi leguan leguanta puriyman karan hinaraq. #EOS
Seguro espiritu almay ña puriyta qallarinña, porque pusaq wata wañunanchispaq faltashaqtinsi almanchis puririyta qallarin, kawsay vidapi maypin mana puriranchis chaykunamanta chakinchispa yupinta pallaspa. #EOS
Chhaynas pobre almanchis haqay niraq kutita sayan maypichá imay niraq descuidadollapipas sirana agujata panpaman urmachiranchis chaypis penan. #EOS
Chaymi agujata siraspapas otaq zurcespapas sumaqllata manejana. #EOS
Khaynachá riki almay ña puririyta qallarinña, chaymi ch'upaykuna sayk'usqalla illarin. #EOS
