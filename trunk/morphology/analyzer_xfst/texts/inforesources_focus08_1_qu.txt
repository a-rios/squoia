Papawan llaphi t'ikraywan

Lliw qhawarina

Papa ruruchiqkunaqa rikuchkankuñan llaphi t'ikray ruwasqantaqa

Padam Damiaqa waylla Katmandu, Nepal suyupim papa ruruchiqqa.

Qhayna wataqa sinchi pisipunim paypaq hinallataq ayllunpaqpas karqan.

Febrero killapi mana hayk'aq rit'i chayaq, hinallataq quñipachapi chikchi mana chayaq, yaqapas llapan aymurayninkutam iskay kutipi waqlliyachipun.

Pachap chiriquñinqa sinchitapunim sapa kuti millayachkan, hinapunim tiqsimuyupi wak papa ruruchiq suyukunapaqpas kachkan.

Qhawarinapaqqa, Perú suyup wakin puna pampankunapi pacha puquypi kachkaptin, chiriqa  30 ºC bajo cero nisqakaman urmarparin hinaspam sumaq hatun aymuraytaqa chinkachin.

Wakin suyukunapiqa, ch'akipacharayku aymurayqa pisiyapun.

¿Sapa kikin kaqchu icha llaphi t'ikray ruwasqanchu?

Parayqunchukuna, ch'akipachakunawan, lluqllaykunawanpas, runataqa paqarisqanmantaraqmi muchuyachin.

Ichaqa qhipa watakunapiqa, achkha suyukunapim aswantapuni pachap llaphinqa t'ikrapakun, yachaqkunaqa llaphi t'ikraymanpunim huch'ayanku.

Llapa tiqsimuyupi tarpuqkunaqa sapa kuti imaymanakuna hatariptinqa yachapakullankum, ichaqa sapa kuti aswan ima t'ikraykuna hatariqqa ancha ñak'aymanmi tarpuqkunata haykuchin.

Tukuy Tiqsimuyupi Papap Watanraykum, kay Focus qillqayninpiqa imaynam llaphi t'ikray chakra tarpuyman, hina kikin papamanpas tupayman haykuchisqanta qhawarichins.

Papaqa – aswan munasqam tiqsimuyupiqa

Llapa tarpuykunamanta, ñataq arruzmanta, trigumanta, saramantapas, papaqa tawa ñiqin aswan tarpusqam, chaymi runa mikhunanpaqqa aswan chaniyuq rikurin, hinallataq lliw tiqsimiyupiqa, paparaykum junu junu runakunapas kawsariyta aypanku.

XVI pachak watapim España runakuna Abya Yala uraymanta Europa hatun suyumankama apamuptinku, papaqa allintapuni tiqsimuyupiqa mast'arikun.

Europamanta Asiakama XVII pachak watapi apachikun, hinallataq Africamantaq XIX pachak watapi apachikun.

Papaqa usqay wiñayniyuq kaptinrayku llapa tiqsimuyu ruruchiqkunamanqa allinta haywarikun, chaymi tarpuqkunaqa mayqin allin pacha tarpuyta akllaykukuspam, papataqa achkha pacha llaphikunapim tarpunku.

Hatun suyukuna wiñachakuptinrayku, qhipa watakunapiqa lliw tiqsimuyu papa tarpuyqa, allintapuni yapaparikun.

Papa ñawran kallpachakuptin hinallataq chakra ruway imayna kallpachakuptinpas, aswantapunim papaqa yurichikun.

Hinallataq, achka suyukunapi runap mikhuynin wakhinayachikuptinmi, papamanta imaymana mikhunakunaqa hatarparin, chaymi papaqa achkatapunim tarpukun.

2005 watapiqa, wiñaq suyukunam kamalliq suyukunamanqa, papa tarpusqa allpapi llapan papa mirachiypipas llallipanku.

Chinaqa, 71 hunu tuniladasta huñuspam kuraq papa ruruchiqqa, chaymi llapa tiqsimuyupi ruruchiymantaqa 20 %  nisqatam aypan.

...allinpunim huch'uy ruruchiqkunapaqqa

Papaqa millaysapa allpakunapi chiri punakupipas may allpapipas wiñallaqpunim.

Hinallataq, sapa papa tarpusqa hina aswan kallpachakuq mikhunakunaqa pisillapunim kan – kayqa allinpunim pisi allpayuq suyukunapaqqa.

Chayraykum papaqa, lliw tiqsimuyupi antisapa suyukunapi ayllu runakuna tiyaqkunapaqqa allinpunim.

Kay tarpuyqa mañakunpunim maki llamk'aytaqa.

Ichaqa, aswan ruruchikuptin, aswan qhatuchakuptinpas, kaqllataq huch'uy tarpuqkunawan mana maquinawan tarpuchikuptinpas, ruru llallipakuq hina qhawarikun.

...aswan qhatuchakuq ruru

Wakin tarpuqkunapaqqa, papaqa allin qullqichaqmi.

Antisuyukunapi  huch'uy tarpuqkunaqa, chayllatam ruru qhatuchakuq hinataqa tarpunku.

Bangladesh suyupi hinataq India suyupipas, uray qhuñi allpankupi chiripacha kachkaptinqa, kikin qhatuchapaqqa, qharpayllawanmi tarpunku.

Qhatuchakuptinrayku Vientam suyup antiantikunanpi tarpuqkunaqa, anchatam papataqa munapakunku.

Kaykunaqa papataqa chawpi tarpuytahina tarpunku, arruzwan sarawan muyumuyuchispa, hina qhatuchakuypiqa papaqa arruzwan kuchkachakun, ichaqa sarata apichutawanqa, iskay yupaypim qullqichakuypiqa llallipan.

Laphi t'ikraypa ruwaynin...

Hinallataq manam khurukunallawan unquykunallawanchu sasayayqa masichakun, tarpuqkunaqa astawanmi sapa kuti mana kawsaynikuy unquykunawan tupakuchkanku.

Imayna unu pisiyasqanta, para hukniraspa pisi achkayasqanta, chikchisqanta, punakunapi astawan qasasqanta rit'iyasqantapas, ruruchiqkunawan t'aqwiqkunawanpas qhawarichkankuñam.

Sapa kuti, pacha llaphi astawan hatun karaqninta rikuchiptinqa, ch'uyatapunim llaphi t'ikraywan masichakuchkan.

2007 watapi, Panel Intergubernamental sobre Cambio Climático (IPCC) nisqap qhipa willayninpiqa, qhawarichinpuni tiqsimuyu ruphapakusqantaqa.

Q'uniwapsiraykus 2100 watapi tiqsimuyup quñiyninqa  1,8 nisqamanta 4 ºC nisqakamam sapa suyupi yapapakunqa,chaynatam CPP nisqaqa watuchin.

Llaphi 2 ºC nisqakamaraqmi yapapakuptinqa, runakunapaq hinallataq pachamamapaqpas sinchi millay kawsaytapunim apamunqa.

Tiqsimuyupi llapan q'uniwapsitaqa, 15 % nisqakamachá chakra ruwawaylla asuyachin.

Sach'asach'akunata allpa tarpunaman tukuchinapaqraykum, sach'a wit'uyqa 11 % nisqakama aypanchin.

Chakra tarpuymanta samay dióxido de carbono (CO2) nisqa hamuqqa,rumiyasqa combustiblikunata ima chakra ruwaykunatapas hap'ipaptinchikraykum kanmi, hinallataq tarpukuptinrayku, tarpusqamanta puchunkunata kanakuptikunrayku, hinataq sach'asach'akunata wit'ukuptinrayku kanakuptinraykupas ima.

Hinallataq, chakra tarpuyqa samay gas metano (CH4) nisqata, óxido nitroso (N2O) nisqatawan yurichin, kaykunaqa dióxido de carbonomantaqa aswan millay kallpayuqmi.

Uywa uywaymi, qarpasqa arruz tarpuymi hinallataq wanu waqaychaymi, CH4 nisqataqa atunmanta yurichinku.

Uywa wanuta runa makiwan wanu ruwasqatapas mana allin churakuptinqa, N2O nisqaqa pampanta hanaq pachakama kacharikun.

Chakra tarpuyqa, allin qhawarispa kaptinqa, pisiyachimunmanmi q'uñiwapsitaqa, hinatapunim allinta yanaparispaqa llaphi t'ikrayta pisiyachinman.

... Chakra ruway

Chakra ruruchiyqa pacha llaphinrayku factores meteorológicos nisqanraykum allintaqa ruruchikun.

Kikinpiqa, chayraykum llaphi t'iray ruwayninqa anchapunim.

Wakin suyukunapiqa, ch'akipacha kaptin unupas ancha chaniyupmi qhawarikun, ichaqa wakinkunataqa lluqllañataq sapa kuti hatarispa ñak'arichichkan, mana chayqa ch'akipachawan lluqllawan iskayninkuñataq ñak'ayachichkanku.

Llapan watuchikuykunaqa mallisqallamanta hamuptinraykum mana chiqaqtapunichu willakun.

Ichaqa, imayna llaphi t'ikray sapanka suyukunapi, chakra tarpuyta huknirachinqanta ñataq pisiyachiyninpi utaq achkayachiyninpipas, ch'uyatapuniñam qhawarikun

Pacha t'ikrayta qhawarispa ancha ruway apakunanta qhawarichkanku, hinataq chay t'ikrayqa manam kikinchu llapan suyukunapiqa kanqa.

IPCC nisqamanta II huñu llamk'aymanta ruwaqninkunaqa ninkus:

"Chawpi hanan sunicha k'itikunapi llaphi 1 nisqamanta 3 ºC nisqakama hukniraptinqa, suyarikunmi sapanka chakra ruruypi asllatapas yapaparikunanta, chaymantaqa hinallataq wakin suyukunapiqa kikin chakra ruruyqa pisiyapunqam.

Uray sunichakunapi, aswantataq ch'aki pachayuq quñi k'itiyuq suyukunapipas, suyasqa chakra ruruyqa pisiyanqa, hinam kanqa llaqtaq llaphin (1 kaymanta 2 ºC kaykama) asllata yaparikuptinpas, chaytaq astawan hatun yarqayta hatarichinqa.

Lliw tiqsimuyupi watuchikuykunaqa ninkum, 1 nisqamanta 3 ºC nisqakama llaqtapi llaphi yaparikuptinqa, mikhuna ruruchiyqa yaparikunqam, ichaqa kay yupanakunata llaphi astawan  llallipaptinqa, pisiyanqapunim.

Watuchikuykunapaqqa, sapa kuti chákipachawan lluqllakunawan llaqta yaparikuptinqa, chakra ruruynintaqa millayanqapuni, hinallataq uray sunichakunapi, mikhunallapaq chakra ruwaykunapaqqa astawanmi millayapunqa."

... kawsanapaq imaymanakunawan mikhuna waqaychaywan

Watuchikuykuynaqa ch'uyatapunim ninku, imayna tiqsimuyup chawpi uyayninpi suyukuna kaqqa, suq'achikunqakus llaphi t'ikraywanqa, hinan ima sasakayninkunapas ñataq allpa t'ustuchiy utaq unu pisichiypas astawansi hatunyanqa.

Kay suyukunapi runa llaqtawan chakra ruwaywan aswan masichakuptinraykum, runakunaqa mana kallpayuqhina llaphi t'ikraymanqa haywarikunku.

Kikin chakraruna, mikhunallapaq chakra ruruchiqkunaqa, ima tarpuy pisiyaptinpas millaytapuni ñak'arinqaku.

Paykunaqa achkayninkupiqa mana qullqiyuqhina kanku, hinallata ima t'ikraykuna hamuptinpas, yachapakuytaqa mana riqsinkuchu.

Mikhuna waqaychayta llaphi t'ikray  waqllirparichisqanmantaqa, manam kikin watuchiyqa kanchu, kayqa sapan allpapi apakuspaqa hukniraqmi:

"Llamp'uyachisqahina kaptinqa, runakunaman hatun yarqayman urmachinaypiqa, ima t'ikraypas pisi ruwayniyuqhina qhawarikun."

Qallariq mitapiqa, wiñaq suyukunapi chaykra ruruy chinkachikuptinqa ichapas kaykunaqa kamalliq suyukunapiqa astawanraq yapaparikunqaku.

Ichaqa, imaynatan mikhuna llapa tiqsimuyuq suyunkunapi rak'ipakunamanta, tapukuyqa hatarillantaq.

Sutilla rimaspaqa, wakcha llaqtakunaqa, wichay qhapaq llaqtakuna mikhuna ruruchisqantaqa, manam aypayta atinqakuchu.

Wak rimaykunataq ninku, tiqsimuyupi rupay  3 ºC nisqakama icha astawanpas yapaparikuptinqa, 600 junu runakunatam hatun yarqayman tanqarinqa.

Ichaqa, yuyarisunman, mana llaphi t'ikrayllachu mikhuna waqaychaytaqa urmayachinman, kachkanmi huk kuraq imaymakunapas, ñataq llaqtakunapi runa wiñay, hatun qhatuchay, mikhuna rak'ipay, ima huqkunawanpas.

... Papa tarpuy

Papa tarpuyta llaphi t'ikray imaymanasqanmantaqa, pisi mallinakunallam kan, ima willaykunata haywariqqa.

Llaphip yapaparikuynin:

saminchana ñakachina iman ...

Q'uñi yaparikuptinqa llapa yurakuna aswan hump'iyta qallarispaqa, achka unutam mañarikunqaku.

Kayqa, ch'aki k'itikuna ruruchiqpiqa yakuta pisiyachinqa, hinam ima ruruchiytapas pisiyachinqa.

Kay ruwayqa achkata sinchiyapunqa para rak'ikuy t'ikrakuptinqa.

Kay suyukunapiqa, ima ruruchiyqa pisiyanqa, astawantaq mana qharpayuq suyukunapiqa, hinan papa tarpuyqa mana tarpukuykama chayanqa.

Achka suyukunamanta, astawantaq q'uñi, pisiq'uñi suyukunamanta ruruchiyninkuqa kay 20–30  % nisqakama pisiyaynintam suyarikun.

Tuta llaphiqa allintam papasapa rurukunap miquntaqa yurichin, llaphi sumaq kaptinqa, 15 kaymanta 18 ºC kaykamam chayan.

Q'uñi 22 ºC nisqamanta astawan yapapakuptinqa, papasapa rurukunap wiñayninqa millaytapuni waqllikun.

Hukpitaq, hanaq k'tikunapi tarpuyta llaphi t'ikray huknirachisqamantataq allin ruruchiyta suyarikun.

Wakin k'itikunapiqa, llaphiqa sumaqyachkanmi, q'uñi yapaparikuptinrayku papa taypuyqa sumaqyachkanmi.

Kayqa yanaparinpuni ima ruruchiytaqa, hinatam hanaq wichay suni k'itikunamanqa, ruruchiytaqa mast'arichin.

Wakin suyukunapiqa, kikin chiripachapi tarpukuqhinam papaqa tarpurikuyta atikunqa.

Ichaqa, hanaq k'itikunaman tarpuy mast'arichiyqa, chay tarpuna allpakuna kinrasqa qhatakuna kaptinkum sasa kaymanñataq haykurichinqa, chay allpaqa supayta kuskichikuspa tarpukuptinqa, astawanmi t'ustuchikunqa.

Hukpiqa, hanaq k'itikunapi papa tarpukuq, radiación ultravioleta nisqa chaskisqanmantam, yachaqkunaqa astawan t'aqminkuman.

¿CO2 yapapakuptin ruruchiy achkayanqachu?

CO2 yapapakuynin llaphi t'ikraywan masichakuyqa, t'aqasqallapi qhawarikuptinqa, allimi chakra ruruchinapaqqa.

Laboratoriupiqa, ñataq kikin papapi hinallataq papasapa mikhunapipas, kayqa allintam qhawarichikun.

Chaymi wakin yachaq t'aqwiqkunaqa nichkanku, imayna CO2 allinpas kanman llaphi t'ikray ruruchikuna chinkachisqanta churarpanapaq.

Ichaqa, CO2 yapapakuyninwan q'uñi yapapakuyninwan ruwapasqankumantaqa, manaraqmi allinta yachakunraqchu, chaymi papasapakunap wiñaynin imanakusqanmantaqa, manaraq chiqay rimayta hurqukunqarchu.

Qhipa tarisqakunaqa, ninku imayna sinchi CO2 pampakunapi allin imanasqanqa, mana laboraturiupi mallisqa hinachu, chaysi allin imanasqanqa aswan pisi qhawarikun.

Ichapas kurukunawan unquykunawan yaparikunqa

Wakin suyukunapiqa, llaphi t'ikrayqa kurukunatawan unquykunatawan ima, papa tarpuymanqa wikch'urinqa.

Tizón tardío sutiyuq papa unquyqa, kay unquywan mana kaq suyukunapipas mast'arikunanta suyarichkan.

Hinallataq, ichapas wakin suyukunapiqa papap pik'inqa astawan llasarinqa, hinallaq pacha llaphi paykunapaq sumaq kaptinmi, may pachapipas astawan hatarinqaku.

Ch'iñi kuru astaq kaptinmi, papa p'ikiqa, kikin mukupaqqa millay urmachiqmi kan.

Kunanqa, mukukunaqa hanan k'itikunapi tarpukun, manaraq papa p'ikip pachan hatarichkaptin, chaynatam hark'akun ch'iñi kurumantaqa.

Purun papa ñawrayninkunap urmaynin

Astawan q'uñi yaparikuptinqa,sinchitapuni purun papataqa tanqarinqa.

2055 watapaqqa 16 nisqamanta 22  %  nisqakama urmarinqaku chinkayman, kay kawsaqkunaqa genes nisqanpi sumaq kawsayta apamuspa musuq ñawrayuqkunata yurichiptinrayku aswan munasqaqa, chinkarispaqa ñak'ay kayta qhawarichinqa.

Kamachinakuna

¿Ima akllaykuna kan chakra tarpuypaqa?

Ña llaphi t'ikray imanasqankuna rikukuchkaptinqa, kikinmanqa churapakunam kan ima amachaywan yachapakuywanpas.

Convención Marco de las Naciones Unidas sobre Cambio Climático nisqapa Protocolo de Kyoto nisqanpi, churasqapunim kachkan imaymana amachanapap, hinallataq kayman ima masichakuqkunapas.

Chakra tarpuna llamk'aypiqa, kaymanta achka huñunakuna - FAO nisqawan, hinataq centros internacionales de investigación agrícola del CGIAR nisqapas– Aswan muchusqa suyukunaman imaymanakunata haywarinapaqmi llamk'achkanku.

Yachakuy

Llaphi t'ikrayqa ima chakra ruruchiy sistemakunap allin kasqantaqa t'upsichinmi.

Chakra ruruchiypa sisteman allin kaptinqa, unu pisiyachiyqa allintam llaphi t'kraymanqa churanakun.

Ima kaqkunawan hinallataq allpa kawsachisqatahina hap'ipakuyqa, allinpunim chakra ruruchiq sisitemataqa kallpachakunqa.

Aswan kawsachiyta yurichinapaqqa, sapan ima ruway apakuptinpas, allin imaymakunatam churanqa.

Qhawarinapaq hina, mulching nisqa (kirpaspa tarpuy), allpapi wanu kaqtaqa astawanchá sumaqyachinman.

kayqa, kikinpa ununtaqa astawanmi hark'ayachin, chaynatam mana ch'umachinchu nitaq t'ustuchikunpaschu, hinam aswan unu kanantaqa atichin.

Hinallataq unu kawsarichinapaqqa, qarpanapaq sistemakunatam allinchasunman, qhawarinapaq hinataq, qarpay sut'uywanmi qarpasunman.

Chay sistemakunaqa manam sinchi qullqichanallapaqchu kan.

Llaqta qarpanapaqqa, Indiapihina wakin wiñaq suyukunapiqa, mana sinchi qullqichanapaq huch'uy sistemakunatam yurichichkanku.

Ñawraykunata chaqruspa hinallataq tarpuykunata chaqruspapas (kikin chakrallapi askha yurakunata tarpuna) achkha kallpasapa rurukunatam yurichin, hinapunim chaywanqa pacha llaphinpa imaymana hamuptinpas, chakraqa aswan kallpayuqña kanqa.

Huk qhawariypiqa, yachana ciencia nisqaqa, kantuchasqa suyukunapi tarpuqkunap yachayninkumanta astawantaqa yacharinman.

Huk imaymanakunapiqa, sapa kuti wata kuyurikuptinqa, tarpuy qallarinataqa para qallariq pachamamanmi tarpuqkunaqa takyachinku, mana chayqa, chakra tarpuy pacha, utqaypuni kaptinpas paykunaqa utqayachinkum.

Kay ruwaykunaqa manam lliw ruwanallachu, chayrayku astawan puriykachankuman.

Kay ñawrakuna ruphayman ch'akiman llallipaqkunataqa, wiñachinapaqwan hap'ipanapaqwanpas anchata chaninchana.

Hinallataq, llaqtap huñukunantaqa kallparichinam, hinallataq pisi qullqi manukuymanpas aypallankumanmi, hinaspapas huch'uy waqaychanamanpas,kikinllataq pacha llaphimanta ima willarikuymanpas aypallankumanmi.

Kay imaymanakuna apakunankupaqqa munakupunim llaqtamanta hawa llaqtakunamanta huñukunakuqpa qullqichanankuta yanapanankutapas, kay yanapaytaqa wakchahina llaqtakunam astawantaqa munanku

Thanichina

Chakra tarpuyqa, mana sinchita qullqichaspallam q'uñiwapsitaqa pisiyachinman.

Munasqata aypanapaq, ima ruwaykuna purichikuqqa, mana suyasqa allin imaymanakunatawanmi apamun.

Ch'aprakunap allpanta tarpuna allpaman tukuchinapaqqa sinchita wit'unku, kayta pisiyachinachá aswan ruwayqa kanman.

Agroforestales nisqa sistemakunaqa allin musuq hap'iyniyuqhinam haywarikunman.

Hinallataq, ch'usaqta mana chakra ruwakuptinqa, astawanmi allpaqa wanuchakuspa sumaqyaruspa manañam t'ustuchikunchu, kaqllataq CO2 nisqapas allinta rat'achikun.

Huk qhawanpitaq, arruzmanta musuq ñawrankunaqa, manañam sinchi unuwanqa tarpukunchu, hinallataq CH4 nisqatapas allinta pisiyachin.

Wanuchikuypi nitratro nisqap chinkakuyninta pisiyachispaqa N2O nistap samaynintapas pisiyachikunmi.

Ancha munakusqa ruway

Qhaprakuymanta chaninchana

Llaqtamanta hawa llaqtamanta, hinam llaqta umalliqkunapas llaphi t'ikray jma ruwasqaytaqa allinta yuyaychakunkuman, ñataq wakichinankuman haykuchispa kaqllatataq ima ruwasqanta hark'aspapas.

Ichaqa, kayqa mana sinchi atinallachu:

"...Kunanqa, yachapakuy ñanchasqapiqa mana sinchi yachaqniyuqhina kachkanchik, hinallataq pikunam hayk'apmi sasakaypi qhipakusqanmantapas manam allin willakuypas kanchu,  kaykunamantaqa sistemakuna chaninchaqqa sinchi pisillapunim kanku..."

Ñawpaqpiqa, pacha llaphi qhaphakuntintam chaninchanaqa...

Ima ruway apakuptinpas, kikinqa allintapuni ruwakunqa sichus ñawpaqta yacharisunman hayk'atapunim urmarichinqa ima tarpuypas, ima suyukunapas, ima llaqta huñukunapas, hina huqkunawanpas chayta.

Llapan wakichinakunap qhaprakayninta chaninchanapaqqa ruwarinkunña tukuy llamk'anakunaqa.

Kunanqa, iskayninmanta pisita willarikunqa.

Software cristalqa, wakichinakunata allin ruwanapaq llamk'anam, chaymi llaphi t'ikray masichakuyninwan imatapas urmachiptintam yanapakuspa riqsichin.

Imaynatam llaphiwan, kawsanapaq imaymanakunawan, ima ruwaykuna wakichinakunawan masichakusqankumanta riqsichinapaqmi kayqa hap'ipakun. 

ADAPT nisqaqa, Banco Mundialpa software yurichimusqanmi, kayqa, llaphi t'ikray wiñakuq wakichinakunata urmayachisqantam ñawparaq  qhawarichin.

Kay softwareqa, llaphi t'ikraypa ima riqch'akuqnintam riqsichin, chaypaqqa llaphi t'ikraytam wakichinawan masiyachin, chaymi kikinmanta mana allin kaqta yachachin.

Kay llamk'anaqa yurichikunmi chay wiñarichiq llamk'anapi, llapa yachayniyuqkuna apaykachanankupaq, chaywanmi musuq wakichinakunatapas allinta ñawpaqman puriyachinku.

Centro Internacional de la Papa (CIP) nisqaqa huk mallinatam yurichimun, kayqa llaphi t'ikrayman rikch'akuptam qhawarichin, hinallataq papa ruruchiyman imanasqanmantapas qhawarichillanmi.

Mallinaqa, Sistema de Informacion Geografica (GIS) nisqamanmi sayan, mallinamantaq hap'iqmasikunaqa para chaymanta, llaphimanta, allpamanta hinallataq papakunap ñawrankumantapas willaykunata haykuchinankupaqmi.

Maskhaspa tariqqa, imaynatam hamuq pachapi papa tarpuy ruruchikusqantam watuchin, hinallataq ima ruruchiytam sapan suyupi suyakuptapas watuchillantaq.

sapan suyumanta llaphi t'ikraypa ima willaynin hap'ipasqamantaqa, allin ch'iqa watuchiytam hap'ichin, hinan kayqa huch'uy k'itikunapipas mallinata churaspaqa, allin willaytam haywarin.

Chayraykum, papa tarpunapaq yanapaq llamk'ana hinatam, tarpuqkunawan  yachayniyuq t'aqwiqkunawanpas apaykachanankun.

Mallinaqa, musuq ñawraykunatapas taripallantaq, chaynatan musuq kallpasapa rurukuna, ruphaypachaman ch'akipachaman llallipaqkunatam watuchin.

Kallpachana

Papa tarpunapaq kimsa ruwaykuna

Sapan suyup qhapra kayninta qhawarispam ima allichaytapas quna.


Qhawarinapaqqa, llaphi t'ikray t'ikrayninta apamuptinqa, kimsa ruwaytam papa ruruchiqkunapaqqa qhatinkuman:

Ruruchinata wikch'una

Sichus llaphi t'ikray, papa ruruchinata anchatapuni sasachinqa chayqa, wakin suyukunapi tarpuqkunaqa ichapas papa tarpuytaqa wikch'unqakum.
.

Kay imaymanamantaqa, Malí urayninpi Sikasso suyum, allinta qhawarichiwasunchikman.

Qhipa watakunapiqa, llaqta umalliqkuna hinallataq hawamanta yanapakuqkunapas, allintapunim papa ruruchiyta  papa qhatuchaytapas yanaparinku.

Kunanqa, llaphi t'ikray kaptinraykum, sichus allinchu manachu chay llamk'aykuna kasqanta qhawarichkanku, chaymi chay  llamk'aqmasikunapas huq ruwaykunaman yachapakunarayku ruruchiytaqa wikch'uytapunin munachkanku.

Musuq k'itikunaman mast'arikuy

Wakin k'itikunapiqa, llaphi t'ikraylla kaptinmi papa tarpuyqa astawan hatarichikun.

Qhawarinapaqqa, China suyupiqa chiripachakunapim papa tarpukunantaqa suyachkanku.

Ichaqa, maypipas musuq ruruhina papa tarpukuptinqa, qhawarisunmanmi, ichaqa manapaschá allinchu kanman.

Ruruchinap yachapakuynin

Wakin k'itikunapiqa, yachapakunapaq ima ruwaypas mañakunqapunim, ñataq ruruchiyta hatarichinapaq mana chayqa, ruruchiyta mana pisiyachinapaqpas allinpunim kanqa.

kay hamuqpiqa, ñataq yachapakunapaq hinallataq papa ruruchinapaqpas, achkha willaykunam riqsichikunqa.

Pachap pronósticos meteorológicos nisqanqa ancha allinmi

Llaphi t'ikraypa ima ruwasqanmanta willayqa, tarpuqkunapaqqa ancha chaniyuqmi.

Qhawarinapaq, sistemakuna paqariqllamanta willakuqqa, millaysapa para hamuqmantaqa runakunamanqa willarinmi, chaynam ima hark'anapaqpas willarisqañan kan. 


Pachap pronósticos meteorológicos nisqanmanta qaylla watukuyqa, allinpunim kanman tarpuyta wakichinapaqqa.

Wakin suyukunapiqa, imayna pacha kasqanta watuchinapaqqa, tarpuqkunaqa tiyasqankupi taytamamankumanta yachasqankupim iñinku.

Kay watuchikuykunaqa, llaphi t'ikray hatunyakuptinmi manaña sinchi chaniyuqñachu kanku, hinan pachap condiciones meteorológicas nisqamanta watuchiytaqa sasayachin.

Chayraykum kunanqa, ancha yachaynikuq watuchikusqankum astawanqa chaninchakuchkan.


Ichaqa, askha tarpuqkunaqa, taytamamankumanta watuchiy mana allinta watuchichkaptinpas manam iñinkuchu kay musuq yachayniyuq watuchiypiqa.

Huk yachanapi nin, Antikunamanta tarpuqkunaqa hawa suyukunapi watuchikuykunataqa, manas suyunkunapiqa chaninchankuchu, chaykuna hukniraq mana llaqtankupahina kaptin. 
  

Lliw qhawarinapaqqa, paykunap llaqtanku ukupi watuchikuqkunapin iñinku, ichaqa mana hinatachu iñinku hawa yachayniyuq watuchikuskunapiqa.

kay ruruchiqkunaqa tarpunankuta wakichinankupaqqa,llaqtankupi allin ruruchiq runakunamanmi rinku, chaykunaqa pachamanta watuchinku kuskanmanta hatunmanta hina, hinallataq quyllurkunapi pachamamapi ima apakuptinpim imatapas qhawarinku.

Yachayniyuqkuna watuchikusqankum, chakra tarpuqkunaman yanapanankupaqqa, kikin llaqtankunamanta watuchikuqkunam mana iñispapas yanaparinkumanmi kaykunamanqa, chaynatam chay musuq yachaykunaqa tarpuqkunaq kikin sunqunmanqa chayanqa, chaymi ima allinchanakunapas llaqta munasqanmanhina haywarikunqa.

Musuq ñawrakunata yurichinaqa -  hatun kusikuymi

Yachayniyuq t'aqwiqkuna, hinallataq tarpuqkunapas, musuq ñawrayuq, llaphi t'ikrayman yachapakuq papatam yurichikunanta munachkanku.

CIP nisqapiqa, kallpachakuchkankum kaykunata taripanankupaq, hinatam llapan kallpayuqwanmi, ñawraykuna usqay wiñaqtam maskhachkanku.

Kay ñawrakunaqa, usqay wiñaptinkuraykum ruruchiqkunataqa  ima sasakaymantapas lluqsichinku, chaynatam ruruchiqkunaqa sasa pachatapas ñataq ruphaypachakunata, ch'akipachakunata hinallataq para huqniraptintapas chimparillankuman. 

Llaphi t'ikrayqa, musuq ñawrakuna rurichiqkunataqa, hatun karay sasamanqa tanqarillachkantaq, ñataq kaykuna huk imaymananta allinchachkanku chayqa, llaphi t'ikrayqa ña achka musuq imaymanakunañatataq yurichichkan.

Chaymi, CIP ima kaqninkunatapas qhawarichkanmi, hinaspapas musuq ñawrakuna chayraq imaynatam pisi unuman, sinchi chiri-ruphayman sayarikusqantam maskharichkankum.
 

CIP nisqaqa hap'ipanmanmi mukukuna waqaychasqanmanta, waqaychayninqa llapan tiqsimuyuntinmantam kachkan, phichqa waranqa (5000) papa ñawrakuna tarpusqa, hinallataq iskay waranqa (2000) purun papa, pachaq tawa chunka (140) ñawrayuqmanta yuririmuqnatam hap'ichkan.                        
 

Akllariyqa, kallpasapa geneskunatam maskhan, chaykuna ima sasakayman llallipakuqtam, kay akllariyqa huk akllariq - tupsichiq sistemawanmi apakun.

Pisi paray pachakunapaq utqay puquq papa

Boliviamanta Fundación para la Promoción e Investigación de Productos Andinos (PROINPA) nisqawan CIP sutichasqawanpas, llaphi t'ikrayman atipakuq papakunata maskhaspam, musuq ñawrayuq papakunata yurichiypim llamk'achkanku.

Qhipa watakunapiqa, wakin Boliviap k'itinkunapiqa, imayna para qallariy pacha huknirasqantam qhawarichkanku.
 .

Ñawpaqpi tarpuqkunaqa, papa tarpuytaqa kantaray killapim qallarirqanku, kikin para qallarichkaptin.

Kunantaqmi, para qallariq pachaqa anchatapunim hatunraymi killakamaraq qhiparichkan, ichaqa imayna kikin kasqan hinallataq, para pachaqa, hatunpuquy killallapim tukukuchkan.

Kayqa, ruruchiqkunamanqa, pisi pacha tarpuymanmi tanqarin.

Pachanmanta papa ñawrankuna kaqqa, manan para pacha pisiyasqapiqa yachapakuqkuchu, chayraykum pisillataña ruruchikunku.

Chayrayku, anchata llaphi t'ikray hatunyariptinqa, ichapas wakin llaqtakunap mikhuna waqaychayninqa urmarparinqa.


Kunankamaqa, ñataq kurukunawan, unquykunawan ima sasa kaptinwanpas, ruruchisqanku mana sinchita chinkananpaqqa, askha papa tarpuqkunaqa chulla hawallapim sapanka ñawrayuqtam tarpuchkarqanku.
.

PROINPA nisqamanta Jorge Rojasqa ninmi, hamuq pachakunapi takyaspa yachapakunapaqqa, manam kay ruwanallachu kanman, nispa.

Rojasqa nin, llaphi t'ikrayqa aswantam antisapa suyukunapiqa muchuchiyninta mast'arichkan, chayraykum pachanninkupi tarpuqkunaqa, manam ima takyaytapas allillamanta ruwanta atinkuchu.

Paykunanqa, aswanraq musuq ñawrayuq mukukunata tarinapaqqa, utqayta yachaytawan yanapakuytawan mañarikunku, .

PROINPA nisqaqa, musuq ñawrayuqkunata hap'ipanapaqmi huk wakichinata yurichin, ñayrakunaqa utqay para pachaman yachapakuqñam kanqa, chaymi llaphi t'ikrakusqanwanqa manaña ruruchiynintaqa sinchita chinkachinqañachu.

Kay wakichinaqa ruwarikunmi chakra tarpuqkunawan kuska, usqayta llamk'anankupaq, hinam musuq ñawraykunata kikin kawsakusqanku pachapim tarpurispa, imayna wiñasqanmantaqa mallinkuman.

Purun masikunaqa – mukukuna allin waqaychasqa

Allin ñawrakuna tariyqa, allin huñuriymanta, waqaychaymanta hinallataq mukup kaqnin allin t'akarisqa kaptinmantam hurqukun.

Sasa pachaman musuq ñawrakuna llallipaqkunata yurichinapaqqa, purun papakunam kaypaqqa kusa.

Mukunpa allin kaqkuna kaptinmi ima munasqa mukukunaqa yurichikun.

Kaqninkupi mana munasqa imaymanakuna apamuptinmi, mana kunankamaqa hap'ipankuchu musuq ñawraqkunata yurichinapaqqa.

Purun ñawrakunamanta aswan yachana kaptinmi, musuq tarpukunata yurichinapaqqa, aswan pachataraqmi suyakunqa.

Llaphi t'ikraywan hinallataq wak sasachakuywan, pachamamata tanqarinku chayqa, achka purun ñawraykunatam urmachinqaku.

Kay ñawraykuna mana chinkanankupaqraykum kay bancos genéticos sutichasqataqa kamarinku waqaychanku ima.

Imaymana mukukunaqa, papa mukuhina hinallataq yurachakunahinam waqaychakunku.

Papa wayaqchanata qhawaspaqa, kikin k'iti kawsasqanpim waqaychakunman, chaynatam ñawrakunataqa kikin pachamamapi qhawachikunman.

Kayqa atichinpuni akllana qallariyta hinallataq ichapas llaphi t'ikrayman yachapakuytapas.

Chay fitogenéticos sutichasqakunata allinta waqaychanapaq hinallataq hap'ipanapaqpas, yachaqkunaqa ña imaymanakunatapas hamut'arunkuñam.

Kunanqa, lliw tiqsimuyuntinpiqa, waranqa tawa pachak (1,400) waqaychaq banco nisqakuna kan, chaypitaqmi 6 hunu (6,000,000) imaymanakuna qhawanapaq kachkan, hinallataq GIAR sutichasqapiqa chay imaymanakunamantaqa kimsa tawampaq kaqninmi chaypi kachkan.

Hamuq pachakunapiqa, waqaychaq banco nisqakunapaqqa, musuq kaqniyuq rurukunata akllanqaku, qhawarinapaqqa, ch'akipachaman llallipaq mukukunatam astawanqa akllarparinqaku.

Hinallataq, waqaychaq banco nisqakunaqa, kikinpiqa astawanmi ñawrayninkutataqa mast'arikunman, chaypaqqa aswantam purun ñawrakunata hinallataq pachanmanta ñawraykunatapas haykuchinkuman.

12 watamanta 20 watakama musuq ñawraykuna yurichikuypi unayasqankuta qhawaspaqa, kay tapukuy hatarin; llaphi t'ikray yaparikuptinqa, mukukuna kaqqa allinpunichu kanqa manachu, hinam chaytaqa yachay t'aqwiqkunapas manam kutichiyta atinkuchu.

Hamuq ñan

Imatataq tarpuqkunaqa hamuq pachapiqa suyankuman?

Padam  Damaiqari, (1 raphita qhaway) atinqallachu papa ruruchiyta ?;

30 watapiri, wawankuna atinqakuchu tarpuyta?

Mallinakunamanta achka imay wachikuykuna kaptinpas, imaynatam llaphi ti'kray chakra tarpuyta urmachisqamantaqa, manaraqmi allintaqa yachakunraqchu.

Papaman llaphi t'ikray imanasqanmataqa, pachallacha imayna kutirisqamanta imatapas ninqa.

Wakin suyukunapi papa tarpuqkuna, kikin sasa pachapi tiyaspaqa, hamuq watakunapiqa manapaschá ruruchiytaqa atinqakuñachu.

Kay ruruchiqkunaqa wak tarpuykunatam tarinkuman, mana chayqa manapasñachá chakrapipas llamk'anqakuchu.

Paykunaqa, yaqapas llapankupi sasachakuspapas yachakullanqakum, hinam mana hawamanta yanapaywan, ima t'akyakuytapas ruwallanqakum, ichaqa huk ruwaykunata ruwapaqqa, chay yanapayqa munasqallapunim kanqa. 

Llaqta kamachiypiqa, ima wakichinakunaman ima llamk'aykunamanpas, llaphi t'ikrayqa haykullanmanmi, hinam qhapra kayta chaninchaspaqa allin thanichiqkunatam tarina.

Kay llamk'aykunata purichinapaqqa, manam yanqha kamachikunaqa kanchu.
 

Sapan suyupi ima llamk'aypas purinanpaqqa, kikin pachankuman ratakunantam munakun.

Wakin pisi wiñaq suyukunaqa (LDC), ña ima atipaykunatapas chay Programas Nacionales de Acción para la Adaptación (NAPA) sutichasqamanqa churachkankuñam, chay atipaykunaqa llaphi t'ikraymanta ima sasachakuytapas qhawarichispan, ima thaniytapas utqaylla haywarin.

Chakra tarpuypiqa, kaqllataq kikin papa ruruchiypipas, musuq ñawrakunaraykum, achkakunaqa kawsanku.

Sichus yachay t'aqwiqkuna atinqaku musuq kallpasapa ñawrakunata yurichiyta chayqa, astawanchá ima llaphi t'ikraypipas wiñarillanqa, chaymi may suyupipas pacha hamuptinqa, papa tarpuyqa tarpukullanqapunim.
 

Astawan unu pisiyaptinqa, imaynatam unu tarpuykunata ruruchin, nispachá allillamanta wak rimayqa chaninchakunqa.

Kay imaymanaqa "sapa sut'upi hayk'a rurukuna" kasqantam rikuchin.

Sapan m3 nisqa unupiqa, papaqa 6,2 nisqamanta 11,6 kg nisqakaman ruruchikun, chaynatam papaqa, arruzmanta, trigumanta hinallataq saramantapas kikin llasaq unupiqa, astawanmi ruruchikun.

Papaqa mikhuna waqaychaymanqa haywarillakunqas hinallataq qhatuchakuptinrayku tarpuqkunamanpas haywarillankunqas, chaynatam CIP nin hamuq pachakunapi yuyaychaspa:

Sapan pachapi, allpapi ruruchikuptinrayku, purun imaymana chaniyup ruru kaptinrayku, hinallataq pisi kayman llallipakuptinrankum, papaqa allintapuni mikhuna waqaychaymanqa haywarikun, hinallataq qhatuchakuptinrayku tarpuqkunamanpas haywarikun, kaqllataq wakcha kaytapas pisiyachin, qhapra k'itikunapi tarpuqkunatapas ima urmariymantapas hark'arinmi (CIP, kikin rimarisqan).
